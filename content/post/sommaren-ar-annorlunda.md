+++
date = "2015-08-17T19:32:22+01:00"
title = "Sommaren är annorlunda"
draft = false
+++

Vi har varit många gånger på de olika kanarieöarna, men alltid på vintern. Mycket är sig likt, men det finns en stor skillnad.

På alla restauranger, barer och kaféer är det fullt med folk, som alltid. Stränderna är välfyllda, som vanligt och alla turister flanerar fram och tillbaks längs strandpromenaden som vanligt.

Vad som skiljer är de språk man hör. Mycket engelska (återigen som vanligt), betydligt mindre tyska, franska och holländska än vi är vana vid och mycket sällan svenska, norska eller danska. Nej, det språk som helt och hållet dominerar bland turisterna är spanska.
 
Som nordbo kanske man inte tänker på det, men det är hit spanjorerna åker på sin sommarsemester. Man flyr den 40-gradiga hettan i Madrid och åker hit där det är svalt och skönt. Här är det runt 30 grader mitt på dagen, men oftast en svalkande vind och drygt 20 i vattnet. 

Många spanjorer från fastlandet äger lägenheter här och en hel del som bor på norra delen av ön har sin sommarstuga här i Los Cristianos där det är torrare och soligare än i norr.

Lite ironiskt kan man tycka. Vi nordbor åker hit på vintern för det är varmt (20 grader) och spanjorer på sommaren när det är svalt (30 grader).