+++
date = "2015-10-15T18:30:50+01:00"
title = "Att bo i Los Cristianos"
draft = false
+++
Los Cristianos har sin charm, en härlig blandning av spanskt, kanariskt och turistgytter. Här hittar man smala gränder, underbara stränder, närhet, puls, bra restauranger och ett utbud av allt man kan tänka sig (eller inte tänka sig). Här finns finns kaféer i varje gathörn där gubbarna dricker kaffe och diskuterar fotboll och turisterna dricker öl och lägger upp selfies på Instagram. Gummor i blommiga städrockar sitter på en plaststol på trottoaren, stickar och skvallrar, med rosaskimrande, feta turister gå förbi, på väg hem från stranden.

Samtidigt finns ett ganska påfrestande tingeltangel som man blir trött på. Går man en runda på stan måste man säga ”No thanks” minst tio gånger till alla tjatiga inkastare. En princip vi har är att aldrig äta där det finns inkastare. Överallt finns butiker. Stannar man till en sekund för att ta en titt blir man genast påhoppad av någon som vill sälja någonting. Sitter man på en uteservering passerar den ena afrikanen efter den andra som vill sälja äkta Rolex klockor, Michael Koors-väskor eller Ray Ban solglasögon för några tior. Även om de brukar dra till med helt andra summor ifall man skulle fråga vad det kostar.

Vi har nu bott i Los Cristianos i två månader och det har varit kul att uppleva och lära känna orten. Mycket är positivt, men vi börjar bli mätta på det allt för plastiga och anpassade. Dessutom är det, som vi skrev tidigare, både dyrt och svårt att hitta boende. Om vi kommit hit för tjugo år sedan hade vi mer än gärna bott kvar, men nu börjar vi bli mätta på massturismen och vill söka oss till en lugnare och mindre tillrättalagd och anpassad del av ön.

