+++
date = "2015-09-28T16:13:02+01:00"
title = "Calima"
draft = false
+++
Plötsligt och utan förvarning händer det mitt i natten. Vinden börjar yla rakt genom lägenheten. Sovrumsdörren smäller igen och man vaknar med ett ryck och flyger upp en halvmeter rakt upp i luften. Yrvaken vinglar man omkring och stänger balkongdörren och fönster för att få slut på tvärdraget. Eftersom det är runt 20 grader hela natten är allt som kan vara öppet öppet.

Caliman har börjat.

På morgonen är det lugnt igen. Men plötsligt blåser det upp igen, lika häftigt som under natten. Nu mitt på dagen känns det som att bo i en varmluftsugn. Vinden ylar och luften blir snustorr. Ett par dagar senare går alla omkring hesa och hostiga, luften är disig. Nu har det fina sandstoftet från Saharaöknen nått fram. Allting blir lite dammigt och det känns i lungorna. Har man astma eller känsliga lungor av annan anledning skall man hålla sig inne. Det goda stoftet för med sig är att solnedgångarna över havet är ännu mer fantastiska än vanligt.

Caliman är en het vind från Saharaöknen som för med sig tonvis med sand i stoftform. På sommaren kan temperaturen nå en bit över 40 grader på den södra delen av Teneriffa. Det gäller att dricka mycket vatten, försöka hålla sig där det är svalt och inte andas in mer än nödvändigt av den dammiga luften. Luftkonditionerade köpcentrum brukar vara populära under de dagarna.

