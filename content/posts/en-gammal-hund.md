+++
date = "2016-01-08T11:33:13+01:00"
title = "En gammal hund på Teneriffa"
draft = false
+++
Vi har två hundar, Gramse och Obi. Obi är en fem år gammal Sheltie som alltid är pigg, glad lekfull och nyfiken. Gramse är en tretton år gammal Västgötaspets som alltid är missnöjd, går omkring och muttrar, tycker det var bättre förr och inte vill ändra på någonting. Vi är nästan övertygade om att han är den enda västgötaspetsen på Kanarieöarna.

Att Obi skulle följa med oss till Teneriffa var en självklarhet, men hur skulle vi göra med Gramse? Kan man verkligen ta med en så gammal och trött hund ända till Teneriffa? Efter mycket tvekande fick det bli så. Gramse flyttade med.

Och något mycket märkligt inträffade. Hunden piggnade till och blev nästan valp på nytt. Värmen tycks göra hans leder gott. Tidigare vaknade han stel och öm om mornarna och klarade knappt av att linka till närmaste lyktstolpe. Han tyckte inte att någonting var det minsta roligt. De andra hundarna i kvarteret var han mest irriterad på. Varenda bil som körde förbi måste han bara skälla på.

Ja, de enda nöjen som fanns i hans liv var att äta sitt torrfoder, spetsat med lite köttbullar och att dränka sina sorger i sin kära vattenskål.

Nu är allt annorlunda. Han vaknar pigg och glad. Trapporna i området är visserligen jobbiga, men några avsatser är inga problem. Alla nya dofter och alla lösa hundar som springer omkring är spännande. Numera skäller han av glädje, inte ilska.

Visserligen kan det bli lite väl varmt mitt på dagen, men det får man stå ut med, tycker han. På kvällen blir det svalare och då får man en lång, härlig promenad och kan springa omkring med alla andra okopplade hundar längs strandpromenaden och sniffa på de underbara dofterna från alla kaféer och restauranger.

Det är inte bara gamla, ledbrutna människor som trivs i värmen! 

