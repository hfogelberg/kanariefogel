+++
date = "2015-10-12T22:26:43+01:00"
title = "Lägenhetsjakt"
draft = false
+++
När vi kom till Teneriffa i början av augusti hade vi en lägenhet t.o.m. den 1 november. Vi betalade lite väl mycket för den per månad, tyckte vi, men det var värt några tusenlappar att köpa lite trygghet och veta var vi skulle bo de närmaste två månaderna. Att leta bostad från Sverige var svårt. Dessutom hade man ju egentligen inte så mycket uppfattning om hur det såg ut från några halvdåliga bilder. Det blir säkert mycket lättare att få tag på någonting mer permanent när vi väl är på plats.

Så snart vi kom till ro tyckte vi det var dags att börja leta. Det här måste vi lösa snabbt! Vi har ju bara ett par månader på oss! 

Men att över huvud taget göra någonting på Teneriffa i augusti, annat än att ligga på playan eller i havet är näst intill omöjligt. Alla spanjorer som över huvud taget kan ha semester har det då. Näst intill alla som sysselsätter sig med att hyra ut eller sälja fastigheter har ledigt.

En bit in i september började vi jaga på allvar. Vi gick runt från det ena märklarkontoret till det andra. Om det är någonting det finns gott om i Los Cristianos så är det fastighetsmäklare. Intresset för att hyra ut var minst sagt svalt. Väldigt många som letar lägenheter vill hyra och väldigt många som har en tom lägenhet vill sälja. Mäklarna lever till stor del på provision och får en ganska bra slant om de lyckas förmedla en försäljning. Särkilt många tusenlappar blir det däremot inte om de förmedlar en hyresaffär. 

Ibland gick man förbi ett mäklarkontor där det satt en lapp upp om se aquiler (uthyres). Wow! Vilken fin lägenhet och bra pris med. Men att det sitter en lapp i fönstret eller för den delen en ledig lägenhet på deras hemsida betyder definitivt inte at den finns i verkligheten eller är ledig.

Vi letade på alla sätt: tjata på mäklare, titta efter lappar på stan, sökte på internet, grupper på Facebook. Ingenting.

Vi hade flera saker som talade emot oss:
1. Hundar<br>
Hundar finns överallt på Teneriffa. Äger man sin lägenhet är det inga problem, men många kan absolut inte tänka sig att hyra ut till en hundägare.
2. Pengar<br>
Vi har en begränsad budget. Vi måste ha en buffert och kan helt enkelt inte betala hur mycket som helst.
3. Tid<br>
Vi letade i september efter en lägenhet vi ville hyra i november. Kort om tid, tyckte vi. Men här fungerar saker lite annorlunda. Något sådant som uppsägningstid av ett hyreskontrakt finns inte. Så länge man betalar hyran bor man kvar och sedan flyttar man. När lägenheten är tom så är det dags att leta efter en ny hyresgäst. Man vill inte hyra ut till någon som skall flytta in om en månad utan i morgon.

Så en dag fick vi napp. Vi kom på en visning. Lägenheten var i fint skick, hade bra läge, en stor balkong och dessutom flera tusenlappar billigare i månaden än den vi bodde i. Vi bestämde oss på stående fot. Vi vill ha den från första november. Hmmm, funderade mäklaren, det går bra. Jag hör av mig i morgon. 

Dagen efter fick vi ett SMS: ”Jag visade det för en annan kund som kunde ta den från lördag, så jag hyrde ut den till honom.”

Sökandet fortsatte och desperationen ökade. ”Lycka till”, var den vanliga avskedsfrasen. 

Oktober är lite av lågsäsong här. Sommarsemestern är slut för sydeuropéer och nordeuropéerna har inte börjat komma hit i några större mängder än. Mest är det pensionärer och enstaka familjer med små barn som ännu inte börjat skolan. Stränderna och restaurangerna är aldrig tomma, men trängseln är inte så total som en månad tidigare. Att hitta en lägenhet från första oktober hade visserligen varit svårt, men inte omöjligt. Första november  börjar Teneriffa översvämmas av skandinaver, tyskar och engelsmän på allvar. Allt som går att bo i är uthyrt veckovis för en väl tilltagen slant!

Nu var det dags att vidga vyerna och inse att våra dagar utan fordon är räknade. Vi måste bort från Los Cristianos och börja pendla med vår dotter till skolan. Slut är det på den korta promenaden till och från skolan.


