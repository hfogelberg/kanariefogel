+++
date = "2015-08-10T10:09:59+01:00"
draft = false
title = "Den stora flyttdagen"
+++

Fredag morgon och vi vaknar upp på ett hotellrum i Malmö, där vi mellanlandat innan avfärden från Kastrup. Klockan är sex, så det är gott om tid och allt är lugnt. Vi skall bara äta frukost och sedan släpa iväg fyra resväskor, handbagage, två hundburar och två hundar till flygplatsen och sedan checka in. Vad skulle kunna gå fel?

På flygplatsen händer det. Flytet tar stopp och lugnet försvinner. Problem nummer ett. Hållaren till vattenskålen i den ena buren går sönder och måste improviserat lagas med tejp och snöre. Utan vattenskål ingen flygtur från hunden. Reglerna är tydliga. Klockan tickar och med andan i halsen rusar vi mot bagageinlämningen med alla våra vagnar och vid det här laget ganska förvånade hundar.

Kön är minimal så det här skall gå bra! Den unga killen vid disken tittar skräckslaget på oss. Förfärat blickar han på hundarna, burarna och alla väskorna. Kanske en sommarjobbare? Kanske första dagen på jobbet? Det hela tar tid. Mycket, mycket lång tid. Med oro i blicken tittar vi omväxlande på klockan och honom. I förtvivlande snigelfart går han igenom stegen som skall göras. När skall han bli färdig? Omväxlande frågor han kollegerna och bläddrar i manualerna. Hur skall vi hinna? Äntligen är han färdig! Nu lämnar över pappren till oss! Nu skall vi bara lämna in hundarna och sedan till planet. Vi hinner. Bara en sista fråga till honom innan vi ger oss iväg. 

---Var lämnar vi hundarna?<br>
---Vid disken för specialgods i terminal tre.<br>

Plötsligt har vi inte alls lika gott om tid! Nu blir det bråttom! Med andan i halsen, stigande blodtryck och drypande av svett i den kvava luften halvt springer vi mot terminal tre och letar panikslagna efter en skylt för specialgods. Där! Ditåt skall vi! Det är tjockt med folk i vägen som skyfflas undan av våra vagnar som om de vore trimmade snöplog.

Äntligen framme. Ingen kö, bra! Vi kanske hinner.

Lugnt och stillsamt går mannen som arbetar där igenom våra papper, fixar och donar. 

---Var är klisterlapparna med destinationen till hundburarna?<br>
---Eh, vadå? Vi fick det här bara … <br>
---Det måste finnas en streckkod på buren, precis som på väskorna. Utan den så kan jag inte ta emot dem.<br>

Bara en sak återstår. Springa! Nu är det bråttom, riktigt bråttom. Om 20 minuter går planet och vi är inte ens i närheten av att komma till säkerhetskontrollen. Det hela börjar verka fullkomligt hopplöst. Aldrig har jag sprungit så fort, så långt, i så pass olämpliga skor med så mycket folk i vägen. Samt med den väska på axeln som jag glömde ta av mig.

Väl framme vid bagageinlämningen är det tack och lov inga passagerare som väntar. Som tur var är sommarjobbaren är borta och en av dem som hjälpte honom sitter där hade en annan disk innan och känner igen mig.

---Jag var här nyss med två hundar.<br>
---Ja…?<br>
---Ni glömde skriva ut etiketter till burarna.<br>
---Oj!

Tjugo sekunder senare har jag dem i handen och springer igen. Alla människor som finns i vägen får återigen finna sig i att bli undantacklade av en vild galning med en dinglande väska och några klisterremsor i handen. 

Terminal tre och jag närmar mig disken för specialgods. Lungorna bränner, hjärtat dunkar, svetten rinner, men jag har lapparna. Mannen vid disken är nöjd och meddelar att planet är tio minuter  försenat. Det finns en chans fortfarande. En tullare kontrollerar burarna och lite snabbt hundarna. Han för dem vidare och nu kan vi halvspringande ta oss mot säkerhetskontrollen.

Där ringlar sig kön lång. Mycket, mycket lång. Efter att ha viftat med boardingkortet framför näsan på en av vakterna och förklarat vilken panik det var får vi gå före och rusar genom taxfree-zonen fram till gaten. Där är det kö. Denna gång är vi glada att se en kö Planet in var betydligt mer än 20 minuter försenat och alla passagerare har inte ens kommit av.

Flygningen till Düsseldorf går bra och är bekväm. Blodtrycket närmar sig med bestämda steg normalnivån och en öl beställs in för att återställa nerv- och vätskebalansen.

I Düsseldorf dyker problem nummer två upp. går det inte att komma av planet. Alla passagerare har i vanlig ordning farit som kanonkulor ut ur sina säten. Men dörren öppnas inte utan alla står och väntar länge och väl, undrande vad som hände. Jo! Nu öppnas de till sist! Men vad nu då? Man börjar lasta in ny mat och inte ut människor? Men varför släpps vi inte ut? Äntligen ropar man ut i högtalaren att att det visst är något fel på trappan så den kan inte köras fram till planet.

En man med gul tröja och ryggsäck bakom säger med panik i rösten att hans plan går om 10 minuter. En allt mer irriterad affärskvinna muttrar ”Where’s German efficiency when you need it?” och knuffar sig framåt för att förklara för flygvärdinnan att de måste hålla anslutningsflyget hon skall med.

Efter mycket lång väntan, känns det som, kommer vi av. Affärskvinnan och mannen med gula tröjan har missat sitt plan. De skulle visst med samma. Vår anslutning är försenad igen och vi har ganska god tid. Nåja, tid i alla fall, att hinna med.

Flygningen till Teneriffa gick bra och det var bra service ombord med riktigt god mat. Det var definitivt den bästa flygplansmaten man ätit. I stället för en mängd småförpackningar med minimalt och dyrt innehåll var det en rejäl portion med riktig god, varm mat som dessutom hade rimligt pris.