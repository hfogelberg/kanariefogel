+++
date = "2015-08-20T14:22:15+01:00"
title = "243"
draft = false
+++

![243](/img/243.jpg#center)

Los Cristianos är en liten men mycket kuperad stad. Det är inte många delar av staden som inte lutar i den ena eller andra riktningen och på många håll är det en väldigt imponerande lutning på backarna.

Märkligt nog är det många pensionärer som man ser promenera på gatorna med sin rulator. Man kan absolut inte kalla staden för handikappvänlig, men ironiskt nog är det just vad den är. Los Cristianos är ursprungligen en helt vanlig fiskeby, men under 50-talet upptäcktes det behagliga klimatet av människor som led av diverse sjukdomar. De slog sig ned här, trivdes och mådde bra. Sakta men säkert spred sig ryktet och turismen började växa fram. Backarna till trots.

Gatan där vi för tillfället hyr en lägenhet heter Calle la Montaña (Bergsvägen) och den förtjänar sitt namn. Skall man ta sig härifrån ned till centrum eller till stranden finns två alternativ. Antigen följer man den löjligt branta och slingriga vägen eller så tar man genvägen med trapporna som går mellan nivåerna på serpentinvägen. Bra benmuskler rekommenderas. Om man vill ta ett dopp på den närmaste stranden har man 243 trappsteg från havet upp till lägenhetens dörr.



