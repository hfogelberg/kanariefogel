+++
date = "2015-08-17T11:21:57+01:00"
title = "Ett kvällsnöje"
draft = true
+++

Varje kväll får vi lite gratis underhållning från balkongen. Parkeringen skall organiseras. Gatan vi bor på är inte gjord för bilar och definitivt inte så många bilar som skall parkeras längs den. Det som gäller är fickparkering och det är inte så lätt med tanke på hur brant och krokig gatan bitvis är. Bilarna står lite hur som helst. Är där en gul linje (parkeringsförbud) står man på trottoaren i stället. Där finns ju ingen gul linje.

Precis utanför vårt hus finns några få parkeringsplatser, men inte alls tillräckligt många för de som bor här. Lösningen blir att klämma in så många bilar som det bara går i varje ruta. Haken är att bilarnas ägare ju skall iväg vid olika tider och det kräver en hel del eftertanke.

Arbetet sköts av mannen som bor i lägenheten under oss, ivrigt påhejad med goda råd, viftningar, synpunkter och hjälp från övriga i närområdet. En bra stund varje kväll ägnar han åt att flytta på bilar hit och dit, parkera dem tillfälligt på trottoaren, backa, flytta, meckla och mickla. Till sist är han nöjd och alla som behöver komma åt sin bil just den morgonen kan det. Till sist är han nöjd och slår sig ned i sin favoritstol på trottoaren, utanför lägenhet och beundrar sitt verk.